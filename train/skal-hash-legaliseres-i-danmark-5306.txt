Discussion Title: Skal hash legaliseres i Danmark?

1. Skal hash legaliseres i Danmark?
1.1. Pro: Det vil give en ekstra indtægt for staten, som bl.a. vil kunne bruges til forbyggelse og behandling.
1.1.1. Pro: I Colorado blev der omsat lovlig cannabis for over 6 milliarder kroner alene i 2015, hvoraf 900 millioner gik til statkassen.
1.2. Pro: Et legalt marked vil kunne sikre rene og dermed mindre skadelige produkter.
1.3. Pro: Legalisering af hash vil få bandekriminaliteten til at falde drastisk.
1.3.1. Con: Den idé mener socialrådgiveren Søren Thide er naiv. »Selv hvis man kunne trække noget af det milliardbeløb, der udgør hashhandlen, ud af cirkulation, hvad jeg egentlig ikke tror på, vil de bare finde et nyt stof at pushe.

I ungekulturen bruges hashen jo også som et lidt okkult samlingspunkt, hvor man mødes omkring noget ulovligt, uden at de voksne blander sig. Man risikerer, at det fællesskab vil samle sig omkring noget, der er værre end hash,« siger han.

\(Det gør han i [denne artikel](https://www.information.dk/indland/2016/09/staar-frontlinjerne-debatten-fri-hash)\)
1.3.2. Pro: Misbrugssociolog Esben Houborg [mener](https://www.information.dk/indland/2016/09/staar-frontlinjerne-debatten-fri-hash), at det ville svække bandernes position betragteligt. »Hvis man kunne trække de omtrent 500.000 danskere, der efterspørger cannabis ud af de kriminelle organisationers regnskaber, så er mit bud, at det vil kunne minimere den organiserede kriminalitet, der er forbundet med cannabismarkedet. Dermed ikke sagt, at de kriminelle strukturer, der eksisterer i dag, vil forsvinde.«
1.3.3. Con: Erfaringer fra Holland viser, at bandekriminaliteten ikke falder.

\([Siger Venstres retsordfører Preben bang Henriksen](http://"Hvad skal vi have til aftensmad?"-gruppen.)\)
1.3.3.1. Con: Der er stor risiko for, at dataene er fejlfortolket. For eksempel er det sandsynligt, at en generel stigning i bandekriminalitet over de seneste årtier mere end opvejer den gavnlige effekt af legalisering. Før argumentet kan godtages, er det nødvendigt at vide, hvilke tal Preben Bang Henriksen bruger som grundlag for sit postulat.
1.4. Pro: Dem, der virkelig gerne vil ryge hash, skal nok komme til det. Det ville end ikke hele Danmarks politistyrke kunne forhindre. Og selv hvis den kunne, findes der vigtigere politiopgaver. Fx hjemmerøverier, vold og bandekriminalitet. Alle vil vinde på at lade politiet koncentrere sig om de opgaver, de er sat i verden til for at løse og slippe hashen fri.
1.4.1. Con: Succeskriteriet for et forbud er ikke at komme noget til livs. Det er, om forbuddet medvirker til at holde det nede. Og Der findes faktisk mennesker, som ikke bryder sig om at overtræde loven og at få bøder. Dem afholder man fra at købe hash så længe der er et forbud.
1.5. Con: Hash er et kompliceret stof, som vi ikke kender alle bivirkninger af. Så længe vi ikke kender dem, kan vi ikke legalisere det, heller ikke til medicinsk brug.
1.5.1. Con: Som rusmiddel og nydelsesmiddel bør hash ikke betragtes som et egentligt lægemiddel med de krav der følger af det.
1.5.1.1. Con: Kravene om bivirkninger angår den medicinske brug, ikke rusmiddel-brugen.
1.5.2. Con: har man ikke brugt hash gennem tusindvis af år i mange forskellige kulturer? Desuden findes der vist mange lægemidler med langt alvorligere bivirkninger.
1.5.3. Con: Det, at man ikke kender alle bivirkninger, er ikke grund til at forbyde en plante eller en kemisk forbindelse. Hvis det var tilfældet, skulle et utal af forskellige substanser forbydes.
1.6. Pro: Et flertal af danskerne går ind for legalisering af hash.
1.6.1. Pro: Epinion har på vegne af DR Nyheder stillet følgende spørgsmål til 1.023 personer i perioden 13.-19. september 2017:

”Synes du, at cannabis skal legaliseres?”

Ja: 53 procent
Nej: 27 procent
Ved ikke: 18 procent
Ønsker ikke at svare: 2 procent
1.6.2. Con: Selvom det nok er et fingerpeg, så er det ikke i sig selv vægtigt, at et flertal går ind for noget, eller at det ikke gør. Flertal kan tage fejl.
1.6.2.1. Con: I forhold til at lovgive i et demokratisk samfund spiller det en markant rolle, hvad flertallet går ind for. Især når det gælder værdibaserede områder, som ikke i udgangspunktet er juridisk komplekse.
1.7. Con: Uruguay er det eneste land i verden, der for alvor har legaliseret hash, hvilket skete i 2013.

Resultaterne herfra er ikke specielt gode.

[Videnskab.dk](https://videnskab.dk/kultur-samfund/uruguay-har-legaliseret-hash-og-faaet-store-problemer)
1.7.1. Con: Som artiklen selv nævner, så er der i Uruguay mange administrative problemer, som man forhåbentligt ville kunne undgå i Danmark:

"Dels på grund af de administrative problemer, som har trukket processen ud, så resultaterne lader vente på sig"

"Cannabis, der skal sælges i apoteket, skal dyrkes under myndighedernes opsyn af to private firmaer, som er udvalgt af regeringen. Men det er gået trægt, og det er ikke implementeret endnu, så vi mangler viden om, hvordan det virker"
1.7.2. Con: I Danmark er der langt større opbakning til en legalisering, så problemer der stammer fra manglende opbakning ville ikke være lige så store i Danmark.[53% ønsker legalisering](https://www.dr.dk/nyheder/politik/halvdelen-af-befolkningen-vil-legalisere-hash)

"Forskere fra USA og Uruguay har løbende fulgt befolkningens holdning og opbakning til legaliseringen af cannabis. De bemærker i en videnskabelig artikel, at det er et centralt problem, at beslutningen er kommet oppefra og ned.

\(...\) Ifølge en meningsmåling \(..\) støtter blot hver tredje borger Uruguays nye lovgivning."
1.8. Con: Som forælder er det lettere at forbyde sit barn at bruge hash når lovgivningen klart siger, at det er ulovligt.
1.8.1. Con: En legalisering ville formentligt ikke gøre det lovligt for børn at ryge. En grænse ville højst sandsynligt komme til at ligge på minimum 18 år.
1.8.2. Con: Man bør som forælder kunne argumentere med andet end loven. For eksempel med fornuft.  Der findes masser af lovlige substanser som børn heller ikke skal konsumere
1.9. Pro: At forbruge hash er måske nok dumt, men det er ikke dumt nok til, at det også skal være kriminelt.
1.10. Con: Legalisering af hash vil betyde flere afhængige, og hashafhængighed er et stort problem. 

Erfaringer fra Colorado, Washington og Holland viser, at antallet af misbrugere og misbrugsproblemer stiger.

[Debatindlæg i berlingske fra fire politikere](https://www.b.dk/kommentarer/legalisering-af-hash-er-ikke-loesningen)
1.10.1. Con: Nej, erfaringerne fra Colorado viser ifølge [Videnskab.dk](https://videnskab.dk/kultur-samfund/colorado-tjener-styrtende-paa-legalisering-af-cannabis), at forbruget er uændret efter legaliseringen.

Se også [den oprindelige rapport](https://www.colorado.gov/cdphe/hkcs/reports)
1.10.2. Con: Men alkohol er også et kæmpe problem, og det er tilladt alligevel.
1.10.3. Con: I modsætning til tobak og alkohol fører cannabis kun til psykisk \(men ikke fysisk\) afhængighed. Det er meget lettere at slippe ud af cannabisafhængighed end af alkolol- eller nikotinafhængighed. Faktisk ville det være en gevinst, hvis mange, der ellers forbruger alkohol, ville gå over til at forbruge cannabis.
1.11. Pro: Status Quo er uholdbar med nuværende gade- og bandevold, og strengere kriminalisering er for ressourcekrævende.
1.12. Pro: Hashmisbrug er et sundhedsmæssigt og et socialt problem og bør behandles som sådant.
1.12.1. Pro: Ved at gøre hashmisbrug til et sundhedsmæssigt og socialt problem, skaber man en respektfuld holdning. Fokus bliver flyttet til at hjælpe og "reparere" mennesker istedet for at straffe dem. Den tankegang har virket i Portugal.  [videnskab.dk](https://videnskab.dk/kultur-samfund/afkriminalisering-af-stoffer-er-en-stor-succes-i-portugal)
1.13. Pro: Voksne mennesker skal have frihed til lovligt at beruse sig, hvis de har lyst til det. Og de skal have frihed til selv at vælge deres rusmiddel.
1.14. Con: Hash fører til hårdere stoffer.
1.14.1. Con: Hash fører ikke som sådan til hårdere stoffer. Det er sikkert rigtigt, at mange, der bruger hårde stoffer, tildigere har brugt cannabis. Men at forbyde cannabis med den begrundelse svarer til at forbyde øl, fordi sprittere tidligere har drukket øl.
1.14.2. Con: Når hash fører til hårdere stoffer, skyldes det, at det allerede er kriminaliseret. Fri hash fører ikke i nævneværdigt omfang til hårde stoffer.
1.15. Pro: Alkohol er tilladt og er \(mindst\) lige så skadeligt som hash.
1.15.1. Pro: Alkohol er faktisk 114 gange mere dødelig end hash, ifølge [denne rapport](https://www.ncbi.nlm.nih.gov/pmc/articles/PMC4311234/).
1.15.2. Con: Det ville være meget, meget svært at indføre et alkoholforbud. Politik er det muliges kunst, og et alkoholforbud er ikke muligt. Derfor er der ingen, der foreslår det.
1.16. Con: Hash er sundhedsskadeligt og kan føre til psykoser, angst, panik, forringet opmærksomhed, sløvhed, koncentrationsbesvær, dårligere indlæring, nedtrykthed og en forøget ulykkesrisiko.

Desuden går mange i stå i den personlige udvikling og det sociale liv og gennemfører ikke deres uddannelse.

[Rapporten 'Cannabis og sundhed'](http://www.vidensraad.dk/sites/default/files/vidensrad_for_forebyggelse_cannabis_og_sundhed.pdf)
[Link til debatindlæg i Berlingske](https://www.b.dk/kommentarer/legalisering-af-hash-er-ikke-loesningen)
1.16.1. Con: Af rapporten "Cannabis og sundhed", fremgår det også, at de sociale konsekvenser kun rammer storforbrugerne af hash.
1.16.2. Con: Der færre fysiologiske skadevirkninger forbundet med brug af cannabis end med brug af alkohol eller cigaretter. Det fremgår af en [komparativ amerikansk undersøgelse publiceret i det videnskabelige tidsskrift Scientific Reports i 2014](https://www.ncbi.nlm.nih.gov/pmc/articles/PMC4311234/).
1.16.3. Con: De penge man sparer ville kunne gå til bedre forebyggelse for at undgå nye brugere samt til behandling af hashmisbrugere.

Hvor mange penge det drejer sig om er svært at finde. [Dette estimat på 2-3 milliarder årligt](http://pov.international/okonom-sa-meget-koster-forbuddet-mod-cannabis-statskassen/) virker meget spekulativt og inkluderer både indtægter på salget, samt besparelsen i politi og retsystem. Det er nok urealistisk at besparelsen i politiet ville blive brugt på behandling.
1.16.4. Con: Det er ikke bevist, at cannabis i nævneværdig grad fører til de anførte lidelser. Den sammenhæng, der måtte være mellem disse lidelser og cannabisbrug er snarere en korrelation, fordi patienter med angst o.s.v. er tilbøjelige til at selvmedicinere sig med cannabis.
1.16.5. Con: Kriminalisering reducerer ikke skadevirkninger, men tilfører brugeren yderligere belastninger, der kan gøre det mere uoverkommeligt at stoppe med sit forbrug.